line 1 Ei fu. Siccome immobile,
line 2 Dato il mortal sospiro,
line 3 Stette la spoglia immemore
line 4 Orba di tanto spiro,
line 5 Così percossa, attonita
line 6 La terra al nunzio sta,
line 7 
line 8 Muta pensando all’ultima
line 9 Ora dell’uom fatale;
line 10 Nè sa quando una simile
line 11 Orma di piè mortale
line 12 La sua cruenta polvere
line 13 A calpestar verrà.
line 14 
line 15 Lui folgorante in solio
line 16 Vide il mio genio e tacque;
line 17 Quando, con vece assidua,
line 18 Cadde, risorse e giacque,
line 19 Di mille voci al sonito
line 20 Mista la sua non ha:
line 21 
line 22 Vergin di servo encomio
line 23 E di codardo oltraggio,
line 24 Sorge or commosso al subito
line 25 Sparir di tanto raggio:
line 26 E scioglie all’urna un cantico
line 27 Che forse non morrà.
line 28 
line 29 Dall’Alpi alle Piramidi,
line 30 Dal Manzanarre al Reno,
line 31 Di quel securo il fulmine
line 32 Tenea dietro al baleno;
line 33 Scoppiò da Scilla al Tanai,
line 34 Dall’uno all’altro mar.
line 35 
line 36 Fu vera gloria? Ai posteri
line 37 L’ardua sentenza: nui
line 38 Chiniam la fronte al Massimo
line 39 Fattor, che volle in lui
line 40 Del creator suo spirito
line 41 Più vasta orma stampar.
line 42 
line 43 La procellosa e trepida
line 44 Gioia d’un gran disegno,
line 45 L’ansia d’un cor che indocile
line 46 Serve, pensando al regno;
line 47 E il giunge, e tiene un premio
line 48 Ch’era follia sperar;
line 49 
line 50 Tutto ei provò: la gloria
line 51 Maggior dopo il periglio,
line 52 La fuga e la vittoria,
line 53 La reggia e il tristo esiglio:
line 54 Due volte nella polvere,
line 55 Due volte sull’altar.
line 56 
line 57 Ei si nomò: due secoli,
line 58 L’un contro l’altro armato,
line 59 Sommessi a lui si volsero,
line 60 Come aspettando il fato;
line 61 Ei fe’ silenzio, ed arbitro
line 62 S’assise in mezzo a lor.
line 63 
line 64 E sparve, e i dì nell’ozio
line 65 Chiuse in sì breve sponda,
line 66 Segno d’immensa invidia
line 67 E di pietà profonda,
line 68 D’inestinguibil odio
line 69 E d’indomato amor.
line 70 
line 71 Come sul capo al naufrago
line 72 L’onda s’avvolve e pesa,
line 73 L’onda su cui del misero,
line 74 Alta pur dianzi e tesa,
line 75 Scorrea la vista a scernere
line 76 Prode remote invan;
line 77 
line 78 Tal su quell’alma il cumulo
line 79 Delle memorie scese!
line 80 Oh quante volte ai posteri
line 81 Narrar se stesso imprese,
line 82 E sull’eterne pagine
line 83 Cadde la stanca man!
line 84 
line 85 Oh quante volte, al tacito
line 86 Morir d’un giorno inerte,
line 87 Chinati i rai fulminei,
line 88 Le braccia al sen conserte,
line 89 Stette, e dei dì che furono
line 90 L’assalse il sovvenir!
line 91 
line 92 E ripensò le mobili
line 93 Tende, e i percossi valli,
line 94 E il lampo de’ manipoli,
line 95 E l’onda dei cavalli,
line 96 E il concitato imperio,
line 97 E il celere ubbidir.
line 98 
line 99 Ahi! forse a tanto strazio
line 100 Cadde lo spirto anelo,
line 101 E disperò: ma valida
line 102 Venne una man dal cielo,
line 103 E in più spirabil aere
line 104 Pietosa il trasportò;
line 105 
line 106 E l’avviò, pei floridi
line 107 Sentier della speranza,
line 108 Ai campi eterni, al premio
line 109 Che i desidéri avanza,
line 110 Dov’è silenzio e tenebre
line 111 La gloria che passò.
line 112 
line 113 Bella Immortal! benefica
line 114 Fede ai trionfi avvezza!
line 115 Scrivi ancor questo, allegrati;
line 116 Chè più superba altezza
line 117 Al disonor del Golgota
line 118 Giammai non si chinò.
line 119 
line 120 Tu dalle stanche ceneri
line 121 Sperdi ogni ria parola:
line 122 Il Dio che atterra e suscita,
line 123 Che affanna e che consola,
line 124 Sulla deserta coltrice
line 125 Accanto a lui posò.
